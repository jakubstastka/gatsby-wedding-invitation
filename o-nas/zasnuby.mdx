---
title: "Jak jsme se zasnoubili"
author: "Jakub"
summary: "Pro konverzi přítelkyně na snoubenku bývá potřeba tří základních komponent: zásnubní prsten, souhlas jejího otce a element překvapení. Ideálně v tomto pořadí."
image: "../images/zasnuby.jpg"
image_alt: "Těsně po zásnubách. Asi tak půl minuty."
sort_value: 4
---

Někde jsem četl, že pro konverzi přítelkyně na snoubenku je třeba třech základních komponent: zásnubní prsten, souhlas jejího otce a element překvapení. Ideálně v tomto pořadí.

Zásnubní prsten jsem vybral poměrně snadno. Velikost jsem věděl, jelikož jsem pořídil již dříve měřící kroužky pro účely pořízení prstenu s lebkou pro sebe a přitom jsme si tak z legrace navzájem změřili prsty (slovy klasika, někdy mě moje genialita děsí).

Prsten jsem vybral v den, kdy Karolína měla službu v práci přes týden, takže nehrozilo narušení této logistické operace a ztráty elementu překvapení. K jejím rodičům jsem potom vyrazil, když měla naopak víkendovou službu, což bylo v ten samý týden.

Karolínky rodiče souhlasily s mými plány změnit jí přijmení, takže zbývalo jen počkat na její narozeniny, kdy jsem měl v plánu požádat ji o ruku. Ten den jsem měl v plánu vzít ji na procházku, přímo na místo našeho seznámení, a tam aplikovat element překvapení.

Co naopak překvapilo mě, že ten den se Karolínce na procházku příliš nechtělo. Nakonec se ale nechala přemluvit a dokonce se mi nepozorovaně podařilo schovat do kapsy kabátu krabičku s prstenem. Prošli jsme kousek Kolína, kdy jsem začal Karolínku nenápadně směrovat ke kavárně na náměstí, kde jsme se poprvé setkali. Nebylo to jednoduché. "Obvykle ale chodíme tímto směrem," ukazovala Karolínka směrem, kudy jsme obvykle vyráželi na procházku. "Ano, ale pojďme se podívat támhle," navrhoval jsem. "Ale mně se tam moc nechce," protestovala. "Ale ano, podívej, půjdeme se podívat támhle," snažil jsem se kontrovat.

Nakonec se podařilo. Stáli jsme na místě, kde jsme se poprvé seznámili přes buldočka Ozzyho. V momentě, kdy jsem začal navozovat atmosféru vzpomínáním na první momenty naší známosti, začala nějaká nemilá žena tůrovat studentý dieselový motor vozidla, které mělo podle těch pekelných zvuků propadlou STK už někdy za krále Klacka.

Zatímco jsem tak vzpomínal, telepaticky jsem se spojoval se ženou tůrující extrémně hlasité a smradlavé auto, které mi svými vlastnostmi v tvorbě atmosféry zrovna nepomáhalo, a snažil se ji poslat do patřičných míst (na vrakoviště). Zasáhla však vyšší moc, ženě se auto rozjelo a kamsi odjela (na vrakoviště, můžeme jen doufat).

V ten moment jsem zavětřil příležitost, využil momentu, kdy nikdo netůroval 115 let starý dieselový motor a přešel do módu full-on Hollywood. Zaklekl jsem na koleno a požádal Karolínku, aby se stala moji ženou.

Evidentně byla v hlubokém šoku, nicméně souhlasila.

Jak to dopadlo s tím nachrchlaným dieselem, nevím.
