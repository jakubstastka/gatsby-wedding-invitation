---
title: "Jak jsme se sestěhovali"
author: "Karolína"
summary: "Během sestavování nábytku nebylo zraněno žádné zvíře, nebyla zraněna žádná žena, jen lehce byl zraněn jeden muž."
image: "../images/stehovani.jpg"
image_alt: "Stěhování zahrnovalo dospělou verzi Lega v podobě stavby skříní z IKEA."
sort_value: 2
---

O našem společném bydlení jsme začali mluvit během prosince v roce 2020. Začali jsme uvažovat o přestěhování všech mých věcí ke Kubovi do bytu. Část věcí jsem tam již měla, dá se říci, že už jsem tam rok skoro bydlela. Hihi.

Před sestěhováním jsme museli vyřešit spoustu věcí, hlavní bylo, kam si dám své oblečení, boty a kabelky. Rozhodli jsme se pořídit velké skříně do chodby a ještě dvě menší skříňky do koupelny. Toto byl první krok k našemu společnému bydlení.

O tom, jak budou skříně vypadat, bylo jasno: musejí být velké, mít poličku na boty a kabelky a taky zrcadlo. To je důležité! Vzhled skříní jsme během jednoho večera naplánovali pomocí plánovače Ikea, nic těžkého. Na vzhledu, počtu poliček a šuplíků jsme se snadno domluvili. Skříň byla naplánovaná, teď to jen objednat. To byl trošku boj. Ikea měla omezený počet objednávek s dopravou domů. Nikdo nám nedokázal říct, kolik objednávek je limit. Až na třetí pokus, třetí den, brzy ráno se Kubovi podařilo skříně objednat. A bylo to. Za dva dny byly skříně v bytě. Teď je stačilo pouze smontovat a mohla jsem se stěhovat.

Na začátek příběhu o sestavování skříní je důležité uvést, že během sestavování nebylo zraněno žádné zvíře, nebyla zraněna žádná žena, jen lehce byl zraněn jeden muž, bylo vypito jen trošku alkoholu, bylo zničeno pět vrutů do vrtačky a to nebylo rozbito žádné zrcadlo ani jiný komponent skříně.

Se sestavováním jsem samozřejmě chtěla Kubíkovi pomoci. Přece to nebudu nechávat jen na něm, je to i moje skříň. Začali jsme tedy s největší částí skříní a to korpusem. Kubík koukl do návodu a hned věděl jak na to. Já pouze přihlížela, podávala potřebné věci a přidržovala. Korpusy jsme měli sestavené rychle. Horší bylo je zvednout ze země a dostat namísto určené. Dalším úkolem bylo sestavit šuplíky a namontovat je do skříní. Během sestavování šuplíků jsem byla už více nápomocná, dokonce jsem jich složila pár sama. Kubík mi ukázal jak na to, dostala jsem malou vrtačku a sestavovala jsem. Během toho, co jsem se stále prala s montáží prvního šuplíku, Kubíček měl složené už tři. Za dvě hodiny byly všechny šuplíky kompletně sestaveny a navrtány do skříní na místa svá určená. Řekli jsme si, že na jeden večer to stačí a že další den budeme pokračovat s montáží dveří a zrcadel.

Přemýšleli jsme jak to udělat, kdo bude držet dveře a kdo vrtat. První návrh byl, že já budu vrtat a Kubíček držet dveře. Moc mi to nešlo, montováním nábytku z Ikea bych se živit nemohla. Raději jsme se vyměnili. Já držela dveře a Kubík vrtal. Dvoje dveře byly rychlé a lehké. Ale ty poslední, skleněné, to bylo těžší. Já měla držet, Kubík vrtat. Nemohla jsem dveře udržet, tak jsme se prohodili. Kubík držel dveře, já dostala vrtačku, instrukce a měla jsem je připevnit. Dalo mi to chvilku bádání, ale dveře jsem přivrtala. Teda... myslela jsem si to. Do doby, než je Kuba pustil a dveře mu spadly na prsty na ruce. Naštěstí došlo pouze k malému zranění a nic zlomeného nebylo, takže ani návštěva nemocnice nutná nebyla.

Dostala jsem novou instruktáž, jak a kam dveře navrtat. Na druhý pokus se vše povedlo a nikdo již nebyl zraněn.

Dnes už se tomu smějeme, ale tenkrát jsem se opravdu bála, že jsem svému teď už snoubenci něco zlomila. To bych opravdu nerada a hodně bych toho litovala.
