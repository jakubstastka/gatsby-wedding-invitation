---
title: "Jak se z naší malé svatby stala folklorní veselka"
author: "Jakub"
summary: "Cesta do Vlašského dvora v Kutné Hoře se neobešla bez komplikací. V den svatby se totiž v Kutné Hoře odehrával první ročník setkání hornických měst napříč několika zeměmi."
image: "../images/svatba.jpg"
image_alt: "Novomanželé Šťástkovi po obřadu ve Vlašském dvoře v Kutné Hoře."
sort_value: 5
---

Svatební přípravy pro nás začínaly různě. Zatímco pro Karolínku v časných ranních hodinách s pomocí několika kamarádek, Jakub strávil dopoledne střídavě na kávě a líté bitvě ve hře Fortnite. Zhruba 20 minut před odjezdem na místo obřadu si řekl, že by bylo vhodné začít se připravovat, pwnul všechny nooby a oblékl se do svatebního.

Cesta do Vlašského dvora v Kutné Hoře se však neobešla bez komplikací. V den svatby se totiž v Kutné Hoře odehrával první ročník setkání hornických měst napříč několika zeměmi. Co se nikdo od kutnohorského úřadu nedozvěděl dopředu, byl fakt, že v době našeho příjezdu se bude odehrávat táhlý průvod městem.

# Svatbu jsme kvůli průvodu málem nestihli

Výsledkem tedy bylo, že obě z příjezdových cest k Vlašskému dvoru byly odříznuté pomalu táhnoucím se průvodem a všichni zúčastnění byli extrémně nenápomocní při řešení této logistické noční můry. Nejčastější rada "tak si dojděte pěšky" nebyla realizovatelná kvůli starším členům svatební družiny.

Bylo tedy nutné počkat, až průvod horníků přejde, čímž jsme nestihli termín svatby a museli si dálkově vyjednat odložení. Naštěstí se nějakou dobu po našem termínu žádná svatba nekonala, jinak bychom se asi nemohli vzít.

Oddávajícím byl kutnohorský místostarosta Vít Šnajdr, svědkyní nevěsty Simona Coubalová, svědkem ženicha Miloš Hladík.

Po obřadu jsme dostali na památku kutnohorský groš, od kterého ženich v případě potřeby očekává podobnou funkcionalitu jako v případě železné mince mužů bez tváře.

# Po obřadu jsme přejeli do Kolína

Po fotografování, kdy ženich před Vlašským dvorem musel lehce "uklidil" zaparkované jízdní kolo, následoval přesun k zaparkovaným automobilům a přejezd do Kolína na hostinu v hotelu Theresia. Novomanželé se projeli kolem náměstí v Kolíně a troubili, avšak Vinný košt a jeho stánky znemožnily výhled náhodných kolemjdoucích na auto novomanželů.

Po slavnostním přípitku a obědě (hosté měli na výběr mezi svíčkovou, vepřovou panenkou a sojovou čínou) následovalo překvapení, o kterém věděl pouze ženich a jeho rodiče, kteří jej vymysleli. Na svatbě totiž vystoupil impersonátor Elvise Presleyho – Milan Hroch. K prvnímu tanci novomanželů zazpíval Can't Help Falling in Love with You.

Svatba pokračovala celkem standartně až do cca 21 hodin, kdy nám personál hotelu oznámil, že brzy začnou přijíždět hosté a bude nutné se přesunout do salonku. Záhy se ale ukázalo, že ti další hosté jsou dva autobusy horníků, kvůli kterým málem svatba nebyla. Jakmile horníci vešli do hotelu a začali okukovat svatbu, ženich tuto skutečnost komunikoval a cítil se lehce nevrle.

# Horníci hráli lidové písně až do rána

Horníci oznámili, že jsou hudební sbor a jako kompenzaci nabízí zahrát a zazpívat jejich písně. Pro novomanžele to bylo přijatelné řešení a tak začalo pásmo slovenských hornických písní doprovázených na tahací harmoniku. V ten moment se původně plánovaná skromná svatba stala hardcore folkore veselkou s dvěma autobusy slovenských horníků.

Tancovalo se asi do dvou do rána. Novomanželé dostali spoustu rad od zkušenějších manželských párů, jejichž účinnost plánují ozkoušet ve svém životě. Karolínka navíc dostala řád Zlatého salamandra.

Děkujeme všem, že s námi strávili náš svátební den.
